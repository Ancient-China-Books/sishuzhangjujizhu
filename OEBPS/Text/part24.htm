<?xml version="1.0" encoding="utf-8" standalone="no"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<link href="../Styles/page_styles.css" rel="stylesheet" type="text/css"/>
<link href="../Styles/stylesheet.css" rel="stylesheet" type="text/css"/>
<title>四書章句集注-孟子集注卷七・離婁章句上</title>
<meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head>
<body>
<div id="text">
<h1><span class="title1">孟子集注卷七</span></h1>
<h2 class="title2" id="sigil_toc_id_27" title="離婁章句上">離婁章句上<span class="note">凡二十八章。</span></h2>
<p class="origin" id="p0"><a class="gg-link" href="#p0" onclick="return changeColor(this);"></a>孟子曰：「離婁之明，公輸子之巧，不以規矩，不能成方員：師曠之聰，不以六律，不能正五音；堯舜之道，不以仁政，不能平治天下。<span class="note">離婁，古之明目者。公輸子，名班，魯之巧人也。規，所以爲員之器也。矩，所以爲方之器也。師曠，晉之樂師，知音者也。六律，截竹爲筩，陰陽各六，以節五音之上下。黃鐘、太蔟、姑洗、蕤賓、夷則、無射，爲陽；大呂、夾鐘、仲呂、林鐘、南呂、應鐘，爲陰也。五音：宮、商、角、徵、羽也。范氏曰：「此言治天下不可無法度，仁政者，治天下之法度也。」</span>今有仁心仁聞而民不被其澤，不可法於後世者，不行先王之道也。<span class="note">聞，去聲。仁心，愛人之心也。仁聞者，有愛人之聲聞於人也。先王之道，仁政是也。范氏曰：「齊宣王不忍一牛之死，以羊易之，可謂有仁心。梁武帝終日一食蔬素，宗廟以麫犧牲，斷死刑必爲之涕泣，天下知其慈仁，可謂有仁聞。然而宣王之時，齊國不治，武帝之末，江南大亂。其故何哉，有仁心仁聞而不行先王之道故也。」</span>故曰，徒善不足以爲政，徒法不能以自行。<span class="note">徒，猶空也。有其心，無其政，是謂徒善；有其政，無其心，是爲徒法。程子嘗言：「爲政須要有綱紀文章，謹權、審量、讀法、平價，皆不可闕。」而又曰，「必有關雎麟趾之意，然後可以行周官之法度」，正謂此也。</span>詩云：『不愆不忘，率由舊章。』遵先王之法而過者，未之有也。<span class="note">詩大雅假樂之篇。愆，過也。率，循也。章，典法也。所行不過差不遺忘者，以其循用舊典故也。</span>聖人既竭目力焉，繼之以規矩準繩，以爲方員平直，不可勝用也；既竭耳力焉，繼之以六律，正五音，不可勝用也；既竭心思焉，繼之以不忍人之政，而仁覆天下矣。<span class="note">勝，平聲。準，所以爲平。繩，所以爲直。覆，被也。此言古之聖人，既竭耳目心思之力，然猶以爲未足以遍天下，及後世，故制爲法度以繼續之，則其用不窮，而仁之所被者廣矣。</span>故曰，爲高必因丘陵，爲下必因川澤。爲政不因先王之道，可謂智乎？<span class="note">丘陵本高，川澤本下，爲高下者因之，則用力少而成功多矣。鄒氏曰：「自章首至此，論以仁心仁聞行先王之道。」</span>是以惟仁者宜在高位。不仁而在高位，是播其惡於眾也。<span class="note">仁者，有仁心仁聞而能擴而充之，以行先王之道者也。播惡於眾，謂貽患於下也。</span>上無道揆也。下無法守也，朝不通道，工不信度，君子犯義，小人犯刑，國之所存者幸也。<span class="note">朝，音潮。此言不仁而在高位之禍也。道，義理也。揆，度也。法，制度也。道揆，謂以義理度量事物而制其宜。法守，謂以法度自守。工，官也。度，即法也。君子小人，以位而言也。由上無道揆，故下無法守。無道揆，則朝不通道而君子犯義；無法守，則工不信度而小人犯刑。有此六者，其國必亡；其不亡者僥倖而已。</span>故曰：城郭不完，兵甲不多，非國之災也；田野不闢，貨財不聚，非國之害也。上無禮，下無學，賊民興，喪無日矣。<span class="note">闢，與闢同。喪，去聲。上不知禮，則無以教民；下不知學，則易與爲亂。鄒氏曰：「自是以惟仁者至此，所以責其君。」</span>詩曰：『天之方蹶，無然泄泄。』<span class="note">蹶，居衛反。洩，弋制反。詩大雅板之篇。蹶，顛覆之意。泄泄，怠緩悅從之貌。言天欲顛覆周室，群臣無得泄泄然，不急救正之。</span>泄泄，猶沓沓也。<span class="note">沓，徒合反。沓沓，即泄泄之意。蓋孟子時人語如此。</span>事君無義，進退無禮，言則非先王之道者，猶沓沓也。<span class="note">非，詆毀也。</span>故曰：責難於君謂之恭，陳善閉邪謂之敬，吾君不能謂之賊。」<span class="note">范氏曰：「人臣以難事責於君，使其君爲堯舜之君者，尊君之大也；開陳善道以禁閉君之邪心，惟恐其君或陷於有過之地者，敬君之至也；謂其君不能行善道而不以告者，賊害其君之甚也。」鄒氏曰：「自詩雲『天之方蹶』至此，所以責其臣。」鄒氏曰：「此章言爲治者，當有仁心仁聞以行先王之政，而君臣又當各任其責也。」</span></p>
<p class="origin" id="p1"><a class="gg-link" href="#p1" onclick="return changeColor(this);"></a>孟子曰：「規矩，方員之至也；聖人，人倫之至也。<span class="note">至，極也。人倫說見前篇。規矩盡所以爲方員之理，猶聖人盡所以爲人之道。</span>欲爲君盡君道，欲爲臣盡臣道，二者皆法堯舜而已矣。不以舜之所以事堯事君，不敬其君者也；不以堯之所以治民治民，賊其民者也。<span class="note">法堯舜以盡君臣之道，猶用規矩以盡方員之極，此孟子所以道性善而稱堯舜也。</span>孔子曰：『道二：仁與不仁而已矣。』<span class="note">法堯舜，則盡君臣之道而仁矣；不法堯舜，則慢君賊民而不仁矣。二端之外，更無他道。出乎此，則入乎彼矣，可不謹哉？</span>暴其民甚，則身弒國亡；不甚，則身危國削。名之曰『幽厲』，雖孝子慈孫，百世不能改也。<span class="note">幽，暗。厲，虐。皆惡謚也。苟得其實，則雖有孝子慈孫，愛其祖考之甚者，亦不得廢公義而改之。言不仁之禍必至於此，可懼之甚也。</span>詩雲『殷鑒不遠，在夏後之世』，此之謂也。」<span class="note">詩大雅蕩之篇。言商紂之所當鑒者，近在夏桀之世，而孟子引之，又欲後人以幽厲爲鑒也。</span></p>
<p class="origin" id="p2"><a class="gg-link" href="#p2" onclick="return changeColor(this);"></a>孟子曰：「三代之得天下也以仁，其失天下也以不仁。<span class="note">三代，謂夏、商、周也。禹、湯、文、武，以仁得之；桀、紂、幽、厲，以不仁失之。</span>國之所以廢興存亡者亦然。<span class="note">國，謂諸侯之國。</span>天子不仁，不保四海；諸侯不仁，不保社稷；卿大夫不仁，不保宗廟；士庶人不仁，不保四體。<span class="note">言必死亡。</span>今惡死亡而樂不仁，是猶惡醉而強酒。」<span class="note">惡，去聲。樂音洛。強，上聲。此承上章之意而推言之也。</span></p>
<p class="origin" id="p3"><a class="gg-link" href="#p3" onclick="return changeColor(this);"></a>孟子曰：「愛人不親反其仁，治人不治反其智，禮人不答反其敬。<span class="note">治人之治，平聲。不治之治，去聲。我愛人而人不親我，則反求諸己，恐我之仁未至也。智敬放此。</span>行有不得者，皆反求諸己，其身正而天下歸之。<span class="note">不得，謂不得其所欲，如不親、不治、不答是也。反求諸己，謂反其仁、反其智、反其敬也。如此，則其自治益詳，而身無不正矣。天下歸之，極言其效也。</span>詩云：『永言配命，自求多福。』」<span class="note">解見前篇。亦承上章而言。</span></p>
<p class="origin" id="p4"><a class="gg-link" href="#p4" onclick="return changeColor(this);"></a>孟子曰：「人有恆言，皆曰『天下國家』。天下之本在國，國之本在家，家之本在身。」<span class="note">恆，胡登反。恆，常也。雖常言之，而未必知其言之有序也。故推言之，而又以家本乎身也。此亦承上章而言之，大學所謂「自天子至於庶人，壹是皆以修身爲本」，爲是故也。</span></p>
<p class="origin" id="p5"><a class="gg-link" href="#p5" onclick="return changeColor(this);"></a>孟子曰：「爲政不難，不得罪於巨室。巨室之所慕，一國慕之；一國之所慕，天下慕之；故沛然德教溢乎四海。」<span class="note">巨室，世臣大家也。得罪，謂身不正而取怨怒也。麥丘邑人祝齊桓公曰：「願主君無得罪於群臣百姓。」意蓋如此。慕，向也，心悅誠服之謂也。沛然，盛大流行之貌。溢，充滿也。蓋巨室之心，難以力服，而國人素所取信；今既悅服，則國人皆服，而吾德教之所施，可以無遠而不至矣。此亦承上章而言，蓋君子不患人心之不服，而患吾身之不修；吾身既修，則人心之難服者先服，而無一人之不服矣。林氏曰：「戰國之世，諸侯失德，巨室擅權，爲患甚矣。然或者不修其本而遽欲勝之，則未必能勝而適以取禍。故孟子推本而言，惟務修德以服其心。彼既悅服，則吾之德教無所留礙，可以及乎天下矣。裴度所謂韓弘輿疾討賊，承宗斂手削地，非朝廷之力能制其死命，特以處置得宜，能服其心故爾，正此類也。」</span></p>
<p class="origin" id="p6"><a class="gg-link" href="#p6" onclick="return changeColor(this);"></a>孟子曰：「天下有道，小德役大德，小賢役大賢；天下無道，小役大，弱役強。斯二者天也。順天者存，逆天者亡。<span class="note">有道之世，人皆修德，而位必稱其德之大小；天下無道，人不修德，則但以力相役而已。天者，理勢之當然也。</span>齊景公曰：『既不能令，又不受命，是絕物也。』涕出而女於吳。<span class="note">女，去聲。引此以言小役大弱役強之事也。令，出令以使人也。受命，聽命於人也。物，猶人也。女，以女與人也。吳，蠻夷之國也。景公羞與爲昏而畏其強，故涕泣而以女與之。</span>今也小國師大國而恥受命焉，是猶弟子而恥受命於先師也。<span class="note">言小國不修德以自強，其般樂怠敖，皆若效大國之所爲者，而獨恥受其教命，不可得也。</span>如恥之，莫若師文王。師文王，大國五年，小國七年，必爲政於天下矣。<span class="note">此因其愧恥之心而勉以修德也。文王之政，布在方策，舉而行之，所謂師文王也。五年七年，以其所乘之勢不同爲差。蓋天下雖無道，然修德之至，則道自我行，而大國反爲吾役矣。程子曰：「五年七年，聖人度其時則可矣。然凡此類，學者皆當思其作爲如何，乃有益耳。」</span>詩云：『商之孫子，其麗不億。上帝既命，侯於周服。侯服於周，天命靡常。殷士膚敏，祼將於京。』孔子曰：『仁不可爲眾也。夫國君好仁，天下無敵。』<span class="note">祼，音灌。夫，音扶。好，去聲。詩大雅文王之篇。孟子引此詩及孔子之言，以言文王之事。麗，數也。十萬曰億。侯，維也。商士，商孫子之臣也。膚，大也。敏，達也。祼，宗廟之祭，以鬱鬯之酒灌地而降神也。將，助也。言高之孫子眾多，其數不但十萬而已。上帝既命周以天下，則凡此商之孫子，皆臣服於周矣。所以然者，以天命不常，歸於有德故也。是以商士之膚大而敏達者，皆執祼獻之禮，助王祭事於周之京師也。孔子因讀此詩，而言有仁者則雖有十萬之眾，不能當之。故國君好仁，則必無敵於天下也。不可爲眾，猶所謂難爲兄難爲弟雲爾。</span>今也欲無敵於天下而不以仁，是猶執熱而不以濯也。詩云：『誰能執熱，逝不以濯？』」<span class="note">恥受命於大國，是欲無敵於天下也；乃師大國而不師文王，是不以仁也。詩大雅桑柔之篇。逝，語辭也。言誰能執持熱物，而不以水自濯其手乎？此章言不能自強，則聽天所命；修德行仁，則天命在我。</span></p>
<p class="origin" id="p7"><a class="gg-link" href="#p7" onclick="return changeColor(this);"></a>孟子曰：「不仁者可與言哉？安其危而利其菑，樂其所以亡者。不仁而可與言，則何亡國敗家之有？<span class="note">菑，與災同。樂，音洛。安其危利其菑者，不知其爲危菑而反以爲安利也。所以亡者，謂荒淫暴虐，所以致亡之道也。不仁之人，私慾固蔽，失其本心，故其顛倒錯亂至於如此，所以不可告以忠言，而卒至於敗亡也。</span>有孺子歌曰：『滄浪之水清兮，可以濯我纓；滄浪之水濁兮，可以濯我足。』<span class="note">浪，音郎。滄浪，水名。纓，冠系也。</span>孔子曰：『小子聽之！清斯濯纓，濁斯濯足矣，自取之也。』<span class="note">言水之清濁有以自取之也。聖人聲入心通，無非至理，此類可見。</span>夫人必自侮，然後人侮之；家必自毀，而後人毀之；國必自伐，而後人伐之。<span class="note">夫，音扶。所謂自取之者。</span>太甲曰：『天作孽，猶可違；自作孽，不可活。』此之謂也。」<span class="note">解見前篇。此章言心存則有以審夫得失之幾，不存則無以辨於存亡之著。禍福之來，皆其自取。</span></p>
<p class="origin" id="p8"><a class="gg-link" href="#p8" onclick="return changeColor(this);"></a>孟子曰：「桀紂之失天下也，失其民也；失其民者，失其心也。得天下有道：得其民，斯得天下矣；得其民有道：得其心，斯得民矣；得其心有道：所欲與之聚之，所惡勿施爾也。<span class="note">惡，去聲。民之所欲，皆爲致之，如聚斂然。民之所惡，則勿施於民。?錯所謂「人情莫不欲壽，三王生之而不傷；人情莫不欲富，三王厚之而不困；人情莫不欲安，<sup class="biaohao">〔一〕</sup>三王扶之而不危；人情莫不欲逸，三王節其力而不盡」，此類之謂也。</span>民之歸仁也，猶水之就下、獸之走壙也。<span class="note">走，音奏。壙，廣野也。言民之所以歸乎此，以其所欲之在乎此也。</span>故爲淵驅魚者，獺也；爲叢驅爵者，鸇也；爲湯武驅民者，桀與紂也。<span class="note">爲，去聲。驅，與驅同。獺，音闥。爵，與雀同。鸇，諸延反。淵，深水也。獺，食魚者也。叢，茂林也。鸇，食雀者也。言民之所以去此，以其所欲在彼而所畏在此也。</span>今天下之君有好仁者，則諸侯皆爲之驅矣。雖欲無王，不可得已。<span class="note">好、爲、王，皆去聲。</span>今之慾王者，猶七年之病求三年之艾也。苟爲不畜，終身不得。苟不志於仁，終身憂辱，以陷於死亡。<span class="note">王，去聲。艾，草名，所以灸者，干久益善。夫病已深而欲求干久之艾，固難卒辦，然自今畜之，則猶或可及；不然，則病日益深，死日益迫，而艾終不可得矣。</span>詩雲『其何能淑，載胥及溺』，此之謂也。」<span class="note">詩大雅桑柔之篇。淑，善也。載，則也。胥，相也。言今之所爲，其何能善，則相引以陷於亂亡而已。</span></p>
<p class="note3" id="p9"><a class="gg-link" href="#p9" onclick="return changeColor(this);"></a>〔一〕「情」原作「惰」，據清仿宋大字本改。</p>
<p class="origin" id="p10"><a class="gg-link" href="#p10" onclick="return changeColor(this);"></a>孟子曰：「自暴者，不可與有言也；自棄者，不可與有爲也。言非禮義，謂之自暴也；吾身不能居仁由義，謂之自棄也。<span class="note">暴，猶害也。非，猶毀也。自害其身者，不知禮義之爲美而非毀之，雖與之言，必不見信也。自棄其身者，猶知仁義之爲美，但弱於怠惰，自謂必不能行，與之有爲必不能勉也。程子曰；「人苟以善自治，則無不可移者，雖昏愚之至，皆可漸磨而進也。惟自暴者拒之以不信，自棄者絕之以不爲，雖聖人與居，不能化而入也。此所謂下愚之不移也。」</span>仁，人之安宅也；義，人之正路也。<span class="note">仁宅已見前篇。義者，宜也，乃天理之當行，無人欲之邪曲，故曰正路。</span>曠安宅而弗居，捨正路而不由，哀哉！」<span class="note">捨，上聲。曠，空也。由，行也。此章言道本固有而人自絕之，是可哀也。此聖賢之深戒，學者所當猛省也。</span></p>
<p class="origin" id="p11"><a class="gg-link" href="#p11" onclick="return changeColor(this);"></a>孟子曰：「道在爾而求諸遠，事在易而求之難。人人親其親、長其長而天下平。」<span class="note">爾、邇，古字通用。易，去聲。長，上聲。親長在人爲甚邇，親之長之在人爲甚易，而道初不外是也。捨此而他求，則遠且難而反失之。但人人各親其親、各長其長，則天下自平矣。</span></p>
<p class="origin" id="p12"><a class="gg-link" href="#p12" onclick="return changeColor(this);"></a>孟子曰：「居下位而不獲於上，民不可得而治也。獲於上有道：不信於友，弗獲於上矣；信於友有道：事親弗悅，弗信於友矣；悅親有道：反身不誠，不悅於親矣；誠身有道：不明乎善，不誠其身矣。<span class="note">獲於上，得其上之信任也。誠，實也。反身不誠，反求諸身而其所以爲善之心有不實也。不明乎善，不能即事以窮理。無以真知善之所在也。游氏曰：「欲誠其意，先致其知；不明乎善，不誠乎身矣。學至於誠身，則安往而不致其極哉？以內則順乎親，以外則信乎友，以上則可以得君，以下則可以得民矣。」</span>是故誠者，天之道也；思誠者，人之道也。<span class="note">誠者，理之在我者皆實而無偽，天道之本然也；思誠者，欲此理之在我者皆實而無偽，人道之當然也。</span>至誠而不動者，未之有也；不誠，未有能動者也。」<span class="note">至，極也。楊氏曰：「動便是驗處，若獲乎上、信乎友、悅於親之類是也。」此章述中庸孔子之言，見思誠爲修身之本，而明善又爲思誠之本。乃子思所聞於曾子，而孟子所受乎子思者，亦與大學相表?，學者宜潛心焉。</span></p>
<p class="origin" id="p13"><a class="gg-link" href="#p13" onclick="return changeColor(this);"></a>孟子曰：「伯夷闢紂，居北海之濱，聞文王作，興曰：『盍歸乎來！吾聞西伯善養老者。』太公闢紂，居東海之濱，聞文王作，興曰：『盍歸乎來！吾聞西伯善養老者。』<span class="note">闢，去聲。作、興，皆起也。盍，何不也。西伯，即文王也。紂命爲西方諸侯之長，得專征伐，故稱西伯。太公，姜姓，呂氏，名尚。文王發政，必先鰥寡孤獨，庶人之老，皆無凍餒，故伯夷、太公來就其養，非求仕也。</span>二老者，天下之大老也，而歸之，是天下之父歸之也。天下之父歸之，其子焉往？<span class="note">焉，於虔反。二老，伯夷、太公也。大老，言非常人之老者。天下之父，言齒德皆尊，如眾父然。既得其心，則天下之心不能外矣。蕭何所謂養民致賢以圖天下者，暗與此合，但其意則有公私之辨，學者又不可以不察也。</span>諸侯有行文王之政者，七年之內，必爲政於天下矣。」<span class="note">七年，以小國而言也。大國五年，在其中矣。</span></p>
<p class="origin" id="p14"><a class="gg-link" href="#p14" onclick="return changeColor(this);"></a>孟子曰：「求也爲季氏宰，無能改於其德，而賦粟倍他日。孔子曰：『求非我徒也，小子鳴鼓而攻之可也。』<span class="note">求，孔子弟子冉求。季氏，魯卿。宰，家臣。賦，猶取也，取民之粟倍於他日也。小子，弟子也。鳴鼓而攻之，聲其罪而責之也。</span>由此觀之，君不行仁政而富之，皆棄於孔子者也。況於爲之強戰？爭地以戰，殺人盈野；爭城以戰，殺人盈城。此所謂率土地而食人肉，罪不容於死。<span class="note">爲，去聲。林氏曰：「富其君者，奪民之財耳，而夫子猶惡之。況爲土地之故而殺人，使其肝腦塗地，則是率土地而食人之肉。其罪之大，雖至於死，猶不足以容之也。」</span>故善戰者服上刑，連諸侯者次之，闢草萊、任土地者次之。」<span class="note">闢與闢同。善戰，如孫臏、吳起之徒。連結諸侯，如蘇秦、張儀之類。闢，開墾也。任土地，謂分土授民，使任耕稼之責，如李悝盡地方，商鞅開阡陌之類也。</span></p>
<p class="origin" id="p15"><a class="gg-link" href="#p15" onclick="return changeColor(this);"></a>孟子曰：「存乎人者，莫良於眸子。眸子不能掩其惡。胸中正，則眸子了焉；胸中不正，則眸子眊焉。<span class="note">眸，音牟。了，音了。眊，音耄。良，善也。眸子，目瞳子也。了，明也。眊者，濛濛，目不明之貌。蓋人與物接之時，其神在目，故胸中正則神精而明，不正則神散而昏。</span>聽其言也，觀其眸子，人焉廋哉？」<span class="note">焉，於虔反。廋，音搜。廋，匿也。言亦心之所發，故並此以觀，則人之邪正不可匿矣。然言猶可以偽爲，眸子則有不容偽者。</span></p>
<p class="origin" id="p16"><a class="gg-link" href="#p16" onclick="return changeColor(this);"></a>孟子曰：「恭者不侮人，儉者不奪人。侮奪人之君，惟恐不順焉，惡得爲恭儉？恭儉豈可以聲音笑貌爲哉？」<span class="note">惡，平聲。惟恐不順，言恐人之不順己。聲音笑貌，偽爲於外也。</span></p>
<p class="origin" id="p17"><a class="gg-link" href="#p17" onclick="return changeColor(this);"></a>淳于髡曰：「男女授受不親，禮與？」孟子曰：「禮也。」曰：「嫂溺則援之以手乎？」曰：「嫂溺不援，是豺狼也。男女授受不親，禮也；嫂溺援之以手者，權也。」<span class="note">與，平聲。援，音爰。淳于，姓；髡，名；齊之辯士。授，與也。受，取也。古禮，男女不親授受，以遠別也。援，救之也。權，稱錘也，稱物輕重而往來以取中者也。權而得中，是乃禮也。</span>曰：「今天下溺矣，夫子之不援，何也？」<span class="note">言今天下大亂，民遭陷溺，亦當從權以援之，不可守先王之正道也。</span>曰：「天下溺，援之以道；嫂溺，援之以手。子欲手援天下乎？」<span class="note">言天下溺，惟道可以捄之，非若嫂溺可手援也。今子欲援天下，乃欲使我枉道求合，則先失其所以援之之具矣。是欲使我以手援天下乎？此章言直己守道，所以濟時；枉道殉人，徒爲失己。</span></p>
<p class="origin" id="p18"><a class="gg-link" href="#p18" onclick="return changeColor(this);"></a>公孫醜曰：「君子之不教子，何也？」<span class="note">不親教也。</span>孟子曰：「勢不行也。教者必以正；以正不行，繼之以怒；繼之以怒，則反夷矣。『夫子教我以正，夫子未出於正也。』則是父子相夷也。父子相夷，則惡矣。<span class="note">夷，傷也。教子者，本爲愛其子也，繼之以怒，則反傷其子矣。父既傷其子，子之心又責其父曰：『夫子教我以正道，而夫子之身未必自行正道。」則是子又傷其父也。</span>古者易子而教之。<span class="note">易子而教，所以全父子之恩，而亦不失其爲教。</span>父子之間不責善。責善則離，離則不祥莫大焉。」<span class="note">責善，朋友之道也。王氏曰：「父有爭子，何也？所謂爭者，非責善也。當不義則爭之而已矣。父之於子也如何？曰，當不義，則亦戒之而已矣。」</span></p>
<p class="origin" id="p19"><a class="gg-link" href="#p19" onclick="return changeColor(this);"></a>孟子曰：「事孰爲大？事親爲大；守孰爲大？守身爲大。不失其身而能事其親者，吾聞之矣；失其身而能事其親者，吾未之聞也。<span class="note">守身，持守其身，使不陷於不義也。一失其身，則虧體辱親，雖日用三牲之養，亦不足以爲孝矣。</span>孰不爲事？事親，事之本也；孰不爲守？守身，守之本也。<span class="note">事親孝，則忠可移於君，順可移於長。身正，則家齊、國治、而天下平。</span>曾子養曾皙，必有酒肉。將徹，必請所與。問有餘，必曰『有』。曾皙死，曾元養曾子，必有酒肉。將徹，不請所與。問有餘，曰『亡矣』。將以復進也。此所謂養口體者也。若曾子，則可謂養志也。<span class="note">養，去聲。復，扶又反。此承上文事親言之。曾皙，名點，曾子父也。曾元，曾子子也。曾子養其父，每食必有酒肉。食畢將徹去，必請於父曰：「此餘者與誰？」或父問此物尚有餘否？必曰「有」。恐親意更欲與人也。曾元不請所與，雖有言無。其意將以復進於親，不欲其與人也。此但能養父母之口體而已。曾子則能承順父母之志，而不忍傷之也。</span>事親若曾子者，可也。」<span class="note">言當如曾子之養志，不可如曾元但養口體。程子曰：「子之身所能爲者，皆所當爲，無過分之事也。故事親若曾子可謂至矣，而孟子止曰可也，豈以曾子之孝爲有餘哉？」</span></p>
<p class="origin" id="p20"><a class="gg-link" href="#p20" onclick="return changeColor(this);"></a>孟子曰：「人不足與適也，政不足間也。惟大人爲能格君心之非。君仁莫不仁，君義莫不義，君正莫不正。一正君而國定矣。」<span class="note">適，音謫。間，去聲。趙氏曰：「適，過也。間，非也。格，正也。」徐氏曰：「格者，物之所取正也。書曰：『格其非心。』」愚謂間字上亦當有與字。言人君用人之非，不足過?；行政之失，不足非間。惟有大人之德，則能格其君心之不正以歸於正，而國無不治矣。大人者，大德之人，正己而物正者也。程子曰：「天下之治亂，繫乎人君之仁與不仁耳。心之非，即害於政，不待乎發之於外也。昔者孟子三見齊王而不言事，門人疑之。孟子曰：『我先攻其邪心，心既正，而後天下之事可從而理也。』夫政事之失，用人之非，知者能更之，直者能諫之。然非心存焉，則事事而更之，後復有其事，將不勝其更矣；人人而去之，後復用其人，將不勝其去矣。是以輔相之職，必在乎格君心之非，然後無所不正；而欲格君心之非者，非有大人之德，則亦莫之能也。」</span></p>
<p class="origin" id="p21"><a class="gg-link" href="#p21" onclick="return changeColor(this);"></a>孟子曰：「有不虞之譽，有求全之毀。」<span class="note">虞，度也。呂氏曰「行不足以致譽而偶得譽，是謂不虞之譽。求免於毀而反致毀，是謂求全之毀。言毀譽之言，未必皆實，修己者不可以是遽爲憂喜。觀人者不可以是輕爲進退。」</span></p>
<p class="origin" id="p22"><a class="gg-link" href="#p22" onclick="return changeColor(this);"></a>孟子曰：「人之易其言也，無責耳矣。」<span class="note">易，去聲。人之所以輕易其言者，以其未遭失言之責故耳。蓋常人之情，無所懲於前，則無所警於後。非以爲君子之學，必俟有責而後不敢易其言也。然此豈亦有爲而言之與？</span></p>
<p class="origin" id="p23"><a class="gg-link" href="#p23" onclick="return changeColor(this);"></a>孟子曰：「人之患在好爲人師。」<span class="note">好，去聲。王勉曰：「學問有餘，人資於己，以不得已而應之可也。若好爲人師，則自足而不復有進矣，此人之大患也。」</span></p>
<p class="origin" id="p24"><a class="gg-link" href="#p24" onclick="return changeColor(this);"></a>樂正子從於子敖之齊。<span class="note">子敖，王驩字。</span>樂正子見孟子。孟子曰：「子亦來見我乎？」曰：「先生何爲出此言也？」曰：「子來幾日矣？」曰：「昔昔。」曰：「昔昔，則我出此言也，不亦宜乎？」曰：「捨館未定。」曰：「子聞之也，捨館定，然後求見長者乎？」<span class="note">長，上聲。昔者，前日也。館，客舍也。王驩，孟子所不與言者，則其人可知矣。樂正子乃從之行，其失身之罪大矣；又不早見長者，則其罪又有甚者焉。故孟子姑以此責之。</span>曰：「克有罪。」<span class="note">陳氏曰：「樂正子固不能無罪矣，然其勇於受責如此，非好善而篤信之，其能若是乎？世有強辯飾非，聞諫愈甚者，又樂正子之罪人也。」</span></p>
<p class="origin" id="p25"><a class="gg-link" href="#p25" onclick="return changeColor(this);"></a>孟子謂樂正子曰：「子之從於子敖來，徒餔啜也。我不意子學古之道，而以餔啜也。」<span class="note">餔，博孤反。啜，昌悅反。徒，但也。餔，食也。啜，飲也。言其不擇所從，但求食耳。此乃正其罪而切責之。</span></p>
<p class="origin" id="p26"><a class="gg-link" href="#p26" onclick="return changeColor(this);"></a>孟子曰：「不孝有三，無後爲大。<span class="note">趙氏曰：「於禮有不孝者三事：謂阿意曲從，陷親不義，一也；家貧親老，不爲祿仕，二也；不娶無子，絕先祖祀，三也。三者之中，無後爲大。」</span>舜不告而娶，爲無後也，君子以爲猶告也。」<span class="note">爲無之爲，去聲</span>。舜告焉則不得娶，而終於無後矣。告者禮也。不告者權也。猶告，言與告同也。蓋權而得中，則不離於正矣。范氏曰：「天下之道，有正有權。正者萬世之常，權者一時之用。常道人皆可守，權非體道者不能用也。蓋權出於不得已者也，若父非瞽瞍，子非大舜，而欲不告而娶，則天下之罪人也。」</p>
<p class="origin" id="p27"><a class="gg-link" href="#p27" onclick="return changeColor(this);"></a>孟子曰：「仁之實，事親是也；義之實，從兄是也。<span class="note">仁主於愛，而愛莫切於事親；義主於敬，而敬莫先於從兄。故仁義之道，其用至廣，而其實不越於事親從兄之間。蓋良心之發，最爲切近而精實者。有子以孝弟爲爲仁之本，其意亦猶此也。</span>智之實，知斯二者弗去是也；禮之實，節文斯二者是也；樂之實，樂斯二者，樂則生矣；生則惡可已也，惡可已，則不知足之蹈之、手之舞之。」<span class="note">樂斯、樂則之樂，音洛。惡，平聲。斯二者，指事親從兄而言。知而弗去，則見之明而守之固矣。節文，謂品節文章。樂則生矣，謂和順從容，無所勉強，事親從兄之意油然自生，如草木之有生意也。既有生意，則其暢茂條達，自有不可遏者，所謂惡可已也。其又盛，則至於手舞足蹈而不自知矣。此章言事親從兄，良心真切，天下之道，皆原於此。然必知之明而守之固，然後節之密而樂之深也。</span></p>
<p class="origin" id="p28"><a class="gg-link" href="#p28" onclick="return changeColor(this);"></a>孟子曰：「天下大悅而將歸己。視天下悅而歸己，猶草芥也。惟舜爲然。不得乎親，不可以爲人；不順乎親，不可以爲子。<span class="note">言舜視天下之歸己如草芥，而惟欲得其親而順之也。得者，曲爲承順以得其心之悅而已。順則有以諭之於道，心與之一而未始有違，尤人所難也。爲人蓋泛言之，爲子則愈密矣。</span>舜盡事親之道而瞽瞍厎豫，瞽瞍厎豫而天下化，瞽瞍厎豫而天下之爲父子者定，此之謂大孝。」<span class="note">底，之爾反。瞽瞍，舜父名。厎，致也。豫，悅樂也。瞽瞍至頑，嘗欲殺舜，至是而厎豫焉。書所謂「不格奸亦允若」是也。蓋舜至此而有以順乎親矣。是以天下之爲子者，知天下無不可事之親，顧吾所以事之者未若舜耳。於是莫不勉而爲孝，至於其親亦厎豫焉，則天下之爲父者，亦莫不慈，所謂化也。子孝父慈，各止其所，而無不安其位之意，所謂定也。爲法於天下，可傳於後世，非止一身一家之孝而已，此所以爲大孝也。李氏曰：「舜之所以能使瞽瞍厎豫者，盡事親之道，其爲子職，不見父母之非而已。昔羅仲素語此云：『只爲天下無不是厎父母。』了翁聞而善之曰：『惟如此而後天下之爲父子者定。彼臣弒其君、子弒其父者，常始於見其有不是處耳。』」</span></p>
</div>
</body>
</html>
