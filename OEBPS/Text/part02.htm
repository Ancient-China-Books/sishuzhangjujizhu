<?xml version="1.0" encoding="utf-8" standalone="no"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<link href="../Styles/page_styles.css" rel="stylesheet" type="text/css"/>
<link href="../Styles/stylesheet.css" rel="stylesheet" type="text/css"/>
<title>四書章句集注-大學章句</title>
<meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head>
<body>
<div id="text">
<h1>大學章句</h1><hr/>
<span class="note2">大，舊音泰，今讀如字。</span>
<p class="comment" id="p0"><a class="gg-link" href="#p0" onclick="return changeColor(this);"></a>子程子曰：「<span class="note1">大學</span>，孔氏之遺書，而初學入德之門也。」於今可見古人爲學次第者，獨賴此篇之存，而<span class="note1">論</span>、<span class="note1">孟</span>次之。學者必由是而學焉，則庶乎其不差矣。</p>
<p class="origin" id="p1"><a class="gg-link" href="#p1" onclick="return changeColor(this);"></a>大學之道，在明明德，在親民，在止於至善。<span class="note">程子曰：「親，當作新。」○大學者，大人之學也。明，明之也。明德者，人之所得乎天，而虛靈不昧，以具眾理而應萬事者也。但爲氣稟所拘，人欲所蔽，則有時而昬；然其本體之明，則有未嘗息者。故學者當因其所發而遂明之，以復其初也。新者，革其舊之謂也，言既自明其明德，又當推以及人，使之亦有以去其舊染之污也。止者，必至於是而不遷之意。至善，則事理當然之極也。言明明德、新民，皆當至於至善之地而不遷。蓋必其有以盡夫天理之極，而無一毫人欲之私也。此三者，大學之綱領也。</span>知止而后有定，定而后能靜，靜而后能安，安而后能慮，慮而后能得。<span class="note">后，與後同，後放此。○止者，所當止之地，即至善之所在也。知之，則志有定向。靜，謂心不妄動。安，謂所處而安。慮，謂處事精詳。得，謂得其所止。</span>物有本末，事有終始，知所先後，則近道矣。<span class="note">明德爲本，新民爲末。知止爲始，能得爲終。本始所先，末終所後。此結上文兩節之意。</span>古之欲明明德於天下者，先治其國；欲治其國者，先齊其家；欲齊其家者，先脩其身；欲脩其身者，先正其心；欲正其心者，先誠其意；欲誠其意者，先致其知；致知在格物。<span class="note">治，平聲，後放此。○明明德於天下者，使天下之人皆有以明其明德也。心者，身之所主也。誠，實也。意者，心之所發也。實其心之所發，欲其一於善而無自欺也。致，推極也。知，猶識也。推極吾之知識，欲其所知無不盡也。格，至也。物，猶事也。窮至事物之理，欲其極處無不到也。此八者，大學之條目也。</span>物格而后知至，知至而后意誠，意誠而后心正，心正而后身脩，身脩而后家齊，家齊而后國治，國治而后天下平。<span class="note">治，去聲，後放此。○物格者，物理之極處無不到也。知至者，吾心之所知無不盡也。知既盡，則意可得而實矣，意既實，則心可得而正矣。修身以上，明明德之事也。齊家以下，新民之事也。物格知至，則知所止矣。意誠以下，則皆得所止之序也。</span>自天子以至於庶人，壹是皆以脩身爲本。<span class="note">壹是，一切也。正心以上，皆所以修身也。齊家以下，則舉此而措之耳。</span>其本亂而末治者否矣，其所厚者薄，而其所薄者厚，未之有也！<span class="note">本，謂身也。所厚，謂家也。此兩節結上文兩節之意。</span></p>
<p class="comment" id="p2"><a class="gg-link" href="#p2" onclick="return changeColor(this);"></a>右經一章，蓋孔子之言，而曾子述之。<span class="note">凡二百五字。</span>其傳十章，則曾子之意而門人記之也。舊本頗有錯簡，今因程子所定，而更考經文，別爲序次如左。<span class="note">凡千五百四十六字。○凡傳文，雜引經傳，若無統紀，然文理接續，血脈貫通，深淺始終，至爲精密。熟讀詳味，久當見之，今不盡釋也。</span></p>
<p class="origin" id="p3"><a class="gg-link" href="#p3" onclick="return changeColor(this);"></a><span class="note1">康誥</span>曰：「克明德。」<span class="note"><span class="note1">康誥</span>，周書。克，能也。</span><span class="note1">大甲</span>曰：「顧諟天之明命。」<span class="note">大，讀作泰。諟，古是字。○<span class="note1">大甲</span>，商書。顧，謂常目在之也。諟，猶此也，或曰審也。天之明命，即天之所以與我，而我之所以爲德者也。常目在之，則無時不明矣。</span><span class="note1">帝典</span>曰：「克明峻德。」<span class="note">峻，書作俊。○<span class="note1">帝典</span>，堯典，虞書。峻，大也。</span>皆自明也。<span class="note">結所引書，皆言自明己德之意。</span></p>
<p class="comment" id="p4"><a class="gg-link" href="#p4" onclick="return changeColor(this);"></a>右傳之首章。釋明明德。<span class="note">此通下三章至「止於信」，舊本誤在「沒世不忘」之下。</span></p>
<p class="origin" id="p5"><a class="gg-link" href="#p5" onclick="return changeColor(this);"></a>湯之盤銘曰：「苟日新，日日新，又日新。」<span class="note">盤，沐浴之盤也。銘，名其器以自警之辭也。苟，誠也。湯以人之洗濯其心以去惡，如沐浴其身以去垢。故銘其盤，言誠能一日有以滌其舊染之汙而自新，則當因其已新者，而日日新之，又日新之，不可略有間斷也。</span><span class="note1">康誥</span>曰，「作新民。」<span class="note">鼓之舞之之謂作，言振起其自新之民也。</span><span class="note1">詩</span>曰：「周雖舊邦，其命惟新。」<span class="note"><span class="note1">詩</span>大雅文王之篇。言周國雖舊，至於文王，能新其德以及於民，而始受天命也。</span>是故君子無所不用其極。<span class="note">自新新民，皆欲止於至善也。</span></p>
<p class="comment" id="p6"><a class="gg-link" href="#p6" onclick="return changeColor(this);"></a>右傳之二章。釋新民。</p>
<p class="origin" id="p7"><a class="gg-link" href="#p7" onclick="return changeColor(this);"></a><span class="note1">詩</span>云：「邦畿千里，惟民所止。」<span class="note"><span class="note1">詩</span>商頌玄鳥之篇。邦畿，王者之都也。止，居也，言物各有所當止之處也。</span><span class="note1">詩</span>云：「緡蠻黃鳥，止于丘隅。」子曰：「於止，知其所止，可以人而不如鳥乎？」<span class="note">緡，<span class="note1">詩</span>作綿。<span class="note1">詩</span>小雅綿蠻之篇。緡蠻，鳥聲。丘隅，岑蔚之處。子曰以下，孔子說<span class="note1">詩</span>之辭。言人當知所當止之處也。</span><span class="note1">詩</span>云：「穆穆文王，於緝熙敬止。」爲人君，止於仁；爲人臣，止於敬；爲人子，止於孝；爲人父，止於慈；與國人交，止於信。<span class="note">於緝之於，音烏。<span class="note1">詩</span>文王之篇。穆穆，深遠之意。於，歎美辭。緝，繼續也。熙，光明也。敬止，言其無不敬而安所止也。引此而言聖人之止，無非至善。五者乃其目之大者也。學者於此，究其精微之蘊，而又推類以盡其餘，則於天下之事，皆有以知其所止而無疑矣。</span><span class="note1">詩</span>云：「瞻彼淇澳，菉竹猗猗。有斐君子。如切如磋，如琢如磨。瑟兮僩兮，赫兮喧兮。有斐君子，終不可諠兮！」如切如磋者，道學也；如琢如磨者，自脩也；瑟兮僩兮者，恂慄也；赫兮喧兮者，威儀也；有斐君子，終不可諠兮者，道盛德至善，民之不能忘也。<span class="note">澳，於六反。菉，<span class="note1">詩</span>作綠。猗，協韻音阿。僩，下版反。喧，<span class="note1">詩</span>作咺，諠，<span class="note1">詩</span>作諼；並況晚反。恂，鄭氏讀作峻。<span class="note1">詩</span>衛風淇澳之篇。淇，水名。澳，隈也。猗猗，美盛貌。興也。斐，文貌。切以刀鋸，琢以椎鑿，皆裁物使成形質也。磋以鑢鍚，磨以沙石，皆治物使其滑澤也。治骨角者，既切而復磋之。治玉石者，既琢而復磨之。皆言其治之有緒，而益致其精也。瑟，嚴密之貌。僩，武毅之貌。赫喧，宣著盛大之貌。諠，忘也。道，言也。學，謂講習討論之事，自脩者，省察克治之功。恂慄，戰懼也。威，可畏也。儀，可象也。引<span class="note1">詩</span>而釋之，以明明明德者之止於至善。道學自脩，言其所以得之之由。恂慄、威儀，言其德容表裡之盛。卒乃指其實而歎美之也。</span><span class="note1">詩</span>云：「於戲前王不忘！」君子賢其賢而親其親，小人樂其樂而利其利，此以沒世不忘也。<span class="note">於戲，音嗚呼。樂，音洛。<span class="note1">詩</span>周頌烈文之篇。於戲，歎辭。前王，謂文、武也。君子，謂其後賢後王。小人，謂後民也。此言前王所以新民者止於至善，能使天下後世無一物不得其所，所以既沒世而人思慕之，愈久而不忘也。此兩節詠歎淫泆，其味深長，當熟玩之。</span></p>
<p class="comment" id="p8"><a class="gg-link" href="#p8" onclick="return changeColor(this);"></a>右傳之三章。釋止於至善。<span class="note">此章內自引淇澳<span class="note1">詩</span>以下，舊本誤在誠意章下。</span></p>
<p class="origin" id="p9"><a class="gg-link" href="#p9" onclick="return changeColor(this);"></a>子曰：「聽訟，吾猶人也，必也使無訟乎！」無情者不得盡其辭。大畏民志，此謂知本。<span class="note">猶人，不異於人也。情，實也。引夫子之言，而言聖人能使無實之人不敢盡其虛誕之辭。蓋我之明德既明，自然有以畏服民之心志，故訟不待聽而自無也。觀於此言，可以知本末之先後矣。</span></p>
<p class="comment" id="p10"><a class="gg-link" href="#p10" onclick="return changeColor(this);"></a>右傳之四章。釋本末。<span class="note">此章舊本誤在「止於信」下。</span></p>
<p class="origin" id="p11"><a class="gg-link" href="#p11" onclick="return changeColor(this);"></a>此謂知本，<span class="note">程子曰：「衍文也。」</span>此謂知之至也。<span class="note">此句之上別有闕文，此特其結語耳。</span></p>
<p class="comment" id="p12"><a class="gg-link" href="#p12" onclick="return changeColor(this);"></a>右傳之五章，蓋釋格物、致知之義，而今亡矣。<span class="note">此章舊本通下章，誤在經文之下。</span>閒嘗竊取程子之意以補之曰：「所謂致知在格物者，言欲至吾之知，在即物而窮其理也。蓋人心之靈莫不有知，而天下之物莫不有理，惟於理有未窮，故其知有不盡也。是以大學始教，必使學者即凡天下之物。莫不因其已知之理而益窮之，以求至乎其極。至於用力之久，而一旦豁然貫通焉。則眾物之表裏精粗無不到，而吾心之全體大用，無不明矣。此謂物格。此謂知之至也。」</p>
<p class="origin" id="p13"><a class="gg-link" href="#p13" onclick="return changeColor(this);"></a>所謂誠其意者，毋自欺也，如惡惡臭，如好好色，此之謂自謙，故君子必慎其獨也。<span class="note">惡、好上字，皆去聲。謙讀爲慊，苦劫反。誠其意者，自脩之首也。毋者，禁止之辭。自欺雲者，知爲善以去惡，而心之所發有未實也。謙，快也，足也。獨者，人所不知而己所獨知之地也。言欲自脩者知爲善以去其惡，則當實用其力，而禁止其自欺。使其惡惡則如惡惡臭，好善則如好好色，皆務決去，而求必得之，以自快足於己，不可徒苟且以殉外而爲人也。然其實與不實，蓋有他人所不及知而己獨知之者，故必謹之於此以審其幾焉。</span>小人閒居爲不善，無所不至，見君子而後厭然，揜其不善，而著其善。人之視己，如見其肺肝然，則何益矣。此謂誠於中，形於外。故君子必慎其獨也。<span class="note">閒，音閑。厭，鄭氏讀爲黶。閒居，獨處也。厭然，消沮閉藏之貌。此言小人陰爲不善，而陽欲揜之，則是非不知善之當爲與惡之當去也；但不能實用其力以至此耳。然欲揜其惡而卒不可揜，欲詐爲善而卒不可詐，則亦何益之有哉！此君子所以重以爲戒，而必謹其獨也。</span>曾子曰：「十目所視，十手所指，其嚴乎！」<span class="note">引此以明上文之意。言雖幽獨之中，而其善惡之不可揜如此。可畏之甚也。</span>富潤屋，德潤身。心廣體胖。故君子必誠其意。<span class="note">胖，步丹反。胖，安舒也。言富則能潤屋矣，德則能潤身矣，故心無愧怍，則廣大寬平，而體常舒泰，德之潤身者然也。蓋善之實於中而形於外者如此，故又言此以結之。</span></p>
<p class="comment" id="p14"><a class="gg-link" href="#p14" onclick="return changeColor(this);"></a>右傳之六章。釋誠意。<span class="note">經曰：「欲誠其意，先致其知。」又曰：「知至而後意誠。」蓋心體之明有所未盡，則其所發必有不能實用其力，而苟焉以自欺者。然或己明而不謹乎此，則其所明又非己有，而無以爲進德之基。故此章之指，必承上章而通考之，然後有以見其用力之始終，其序不可亂而功不可闕如此雲。</span></p>
<p class="origin" id="p15"><a class="gg-link" href="#p15" onclick="return changeColor(this);"></a>所謂脩身在正其心者：身有所忿懥，則不得其正；有所恐懼，則不得其正；有所好樂，則不得其正；有所憂患，則不得其正。<span class="note">程子曰：「身有之身當作心。」忿，弗粉反。懥，敕值反。好、樂，並去聲。忿懥，怒也。蓋是四者，皆心之用，而人所不能無者。然一有之而不能察，則欲動情勝，而其用之所行，或不能不失其正矣。</span>心不在焉，視而不見，聽而不聞，食而不知其味。<span class="note">心有不存，則無以檢其身，是以君子必察乎此而敬以直之，然後此心常存而身無不脩也。</span>此謂脩身在正其心。</p>
<p class="comment" id="p16"><a class="gg-link" href="#p16" onclick="return changeColor(this);"></a>右傳之七章。釋正心脩身。<span class="note">此亦承上章以起下章。蓋意誠則真無惡而實有善矣，所以能存是心以檢其身。然或但知誠意，而不能密察此心之存否，則又無以直內而脩身也。自此以下，並以舊文爲正。</span></p>
<p class="origin" id="p17"><a class="gg-link" href="#p17" onclick="return changeColor(this);"></a>所謂齊其家在脩其身者：人之其所親愛而辟焉，之其所賤惡而辟焉，之其所畏敬而辟焉，之其所哀矜而辟焉。之其所敖惰而辟焉。故好而知其惡，惡而知其美者，天下鮮矣！<span class="note">闢，讀爲僻。惡而之惡、敖、好，並去聲。鮮，上聲。人，謂眾人。之，猶於也。闢，猶偏也。五者，在人本有當然之則；然常人之情惟其所向而不加審焉，則必陷於一偏而身不脩矣。</span>故諺有之曰：「人莫知其子之惡，莫知其苗之碩。」<span class="note">諺，音彥。碩，協韻，時若反。諺，俗語也。溺愛者不明，貪得者無厭，是則偏之爲害，而家之所以不齊也。</span>此謂身不脩不可以齊其家。</p>
<p class="comment" id="p18"><a class="gg-link" href="#p18" onclick="return changeColor(this);"></a>右傳之八章。釋脩身齊家。</p>
<p class="origin" id="p19"><a class="gg-link" href="#p19" onclick="return changeColor(this);"></a>所謂治國必先齊其家者：其家不可教而能教人者，無之。故君子不出家而成教於國。孝者，所以事君也；弟者，所以事長也；慈者，所以使眾也。<span class="note">弟，去聲。長，上聲。身脩，則家可教矣；孝、弟、慈，所以脩身而教於家者也；然而國之所以事君事長使眾之道不外乎此。此所以家齊於上，而教成於下也。</span><span class="note1">康誥</span>曰：「如保赤子」，心誠求之，雖不中，不遠矣。未有學養子而后嫁者也。<span class="note">中，去聲。此引書而釋之，又明立教之本不假強爲，在識其端而推廣之耳。</span>一家仁，一國興仁；一家讓，一國興讓；一人貪戾，一國作亂。其機如此，此謂一言僨事，一人定國。<span class="note">僨，音奮。一人，謂君也。機，發動所由也。僨，覆敗也。此言教成於國之效。</span>堯舜帥天下以仁，而民從之；桀紂帥天下以暴，而民從之。其所令反其所好，而民不從。是故君子有諸己而后求諸人，無諸己而后非諸人。所藏乎身不恕，而能喻諸人者，未之有也。<span class="note">好，去聲。此又承上文一人定國而言。有善於己，然後可以責人之善；無惡於己，然後可以正人之惡。皆推己以及人，所謂恕也，不如是，則所令反其所好，而民不從矣。喻，曉也。</span>故治國在齊其家。<span class="note">通結上文。</span><span class="note1">詩</span>云：「桃之夭夭，其葉蓁蓁，之子于歸，宜其家人。」宜其家人，而后可以教國人。<span class="note">夭，平聲。蓁，音臻。<span class="note1">詩</span>周南桃夭之篇。夭夭，少好貌。蓁蓁，美盛貌。興也。之子，猶言是子，此指女子之嫁者而言也。婦人謂嫁曰歸。宜，猶善也。</span><span class="note1">詩</span>云：「宜兄宜弟。」宜兄宜弟，而后可以教國人。<span class="note"><span class="note1">詩</span>小雅蓼蕭篇。</span><span class="note1">詩</span>云：「其儀不忒，正是四國。」其爲父子兄弟足法，而后民法之也。<span class="note"><span class="note1">詩</span>曹風鳴鳩篇。忒，差也。</span>此謂治國在齊其家。<span class="note">此三引詩，皆以詠歎上文之事，而又結之如此。其味深長，最宜潛玩。</span></p>
<p class="comment" id="p20"><a class="gg-link" href="#p20" onclick="return changeColor(this);"></a>右傳之九章。釋齊家治國。</p>
<p class="origin" id="p21"><a class="gg-link" href="#p21" onclick="return changeColor(this);"></a>所謂平天下在治其國者：上老老而民興孝，上長長而民興弟，上恤孤而民不倍，是以君子有絜矩之道也。<span class="note">長，上聲。弟，去聲。倍，與背同。絜，胡結反。老老，所謂老吾老也。興，謂有所感發而興起也。孤者，幼而無父之稱。絜，度也。矩，所以爲方也。言此三者，上行下效，捷於影響，所謂家齊而國治也。亦可以見人心之所同，而不可使有一夫之不獲矣。是以君子必當因其所同，推以度物，使彼我之間各得分願，則上下四旁均齊方正，而天下平矣。</span>所惡於上，毋以使下；所惡於下，毋以事上；所惡於前，毋以先後；所惡於後，毋以從前；所惡於右，毋以交於左；所惡於左，毋以交於右。此之謂絜矩之道。<span class="note">惡、先，並去聲。此覆解上文絜矩二字之義。如不欲上之無禮於我，則必以此度下之心，而亦不敢以此無禮使之。不欲下之不忠於我，則必以此度上之心，而亦不敢以此不忠事之。至於前後左右，無不皆然，則身之所處，上下、四旁、長短、廣狹，彼此如一，而無不方矣。彼同有是心而興起焉者，又豈有一夫之不獲哉。所操者約，而所及者廣，此平天下之要道也。故章內之意，皆自此而推之。</span><span class="note1">詩</span>云：「樂只君子，民之父母。」民之所好好之，民之所惡惡之，此之謂民之父母。<span class="note">樂，音洛。只，音紙。好、惡，並去聲，下並同。<span class="note1">詩</span>小雅南山有臺之篇。只，語助辭。言能絜矩而以民心爲己心，則是愛民如子，而民愛之如父母矣。</span><span class="note1">詩</span>云：「節彼南山，維石巖巖。赫赫師尹，民具爾瞻。」有國者不可以不慎，辟則爲天下僇矣。<span class="note">節，讀爲截。闢，讀爲僻。僇，與戮同。<span class="note1">詩</span>小雅節南山之篇。節，截然高大貌。師尹，周太師尹氏也。具，俱也。闢，偏也。言在上者人所瞻仰，不可不謹。若不能絜矩而好惡殉於一己之偏，則身弒國亡，爲天下之大戮矣。</span><span class="note1">詩</span>云：「殷之未喪師，克配上帝；儀監於殷，峻命不易。」道得眾則得國，失眾則失國。<span class="note">喪，去聲。儀，詩作宜。峻，詩作駿。易，去聲。<span class="note1">詩</span>文王篇。師，眾也。配，對也。配上帝，言其爲天下君，而對乎上帝也。監，視也。峻，大也。不易，言難保也。道，言也。引詩而言此，以結上文兩節之意。有天下者，能存此心而不失，則所以絜矩而與民同欲者，自不能已矣。</span>是故君子先慎乎德。有德此有人，有人此有土，有土此有財，有財此有用。<span class="note">先慎乎德，承上文不可不慎而言。德，即所謂明德。有人，謂得眾。有土，謂得國。有國則不患無財用矣。</span>德者本也，財者末也。<span class="note">本上文而言。</span>外本內末，争民施奪。<span class="note">人君以德爲外，以財爲內，則是爭鬥其民，而施之以劫奪之教也。蓋財者人之所同欲，不能絜矩而欲專之，則民亦起而爭奪矣。</span>是故財聚則民散，財散則民聚。<span class="note">外本內末故財聚，爭民施奪故民散，反是則有德而有人矣。</span>是故言悖而出者，亦悖而入；貨悖而入者，亦悖而出。<span class="note">悖，布內反。悖，逆也。此以言之出入，明貨之出入也。自先慎乎德以下至此，又因財貨以明能絜矩與不能者之得失也。</span><span class="note1">康誥</span>曰：「惟命不於常！」道善則得之，不善則失之矣。<span class="note">道，言也。因上文引文王詩之意而申言之，其丁寧反覆之意益深切矣。</span>楚書曰：「楚國無以爲寶，惟善以爲寶。」<span class="note">楚書，楚語。言不寶金玉而寶善人也。</span>舅犯曰：「亡人無以爲寶，仁親以爲寶。」<span class="note">舅犯，晉文公舅狐偃，字子犯。亡人，文公時爲公子，出亡在外也。仁，愛也。事見檀弓。此兩節又明不外本而內末之意。</span><span class="note1">秦誓</span>曰：「若有一个臣，斷斷兮無他技，其心休休焉，其如有容焉。人之有技，若己有之。人之彥聖，其心好之，不啻若自其出口，寔能容之，以能保我子孫黎民，尚亦有利哉。人之有技，媢嫉以惡之。人之彥聖，而違之俾不通，寔不能容，以不能保我子孫黎民，亦曰殆哉。」<span class="note">個，古賀反，書作介。斷，丁亂反。媢，音冒。秦誓，周書。斷斷，誠一之貌。彥，美士也。聖，通明也。尚，庶幾也。媢，忌也。違，拂戾也。殆，危也。</span>唯仁人放流之，迸諸四夷，不與同中國。此謂唯仁人爲能愛人，能惡人。<span class="note">迸，讀爲屏，古字通用。迸，猶逐也。言有此媢疾之人，妨賢而病國，則仁人必深惡而痛絕之。以其至公無私，故能得好惡之正如此也。</span>見賢而不能舉，舉而不能先，命也；見不善而不能退，退而不能遠，過也。<span class="note">命，鄭氏云：「當作慢。」程子云：「當作怠。」未詳孰是。遠，去聲。若此者，知所愛惡矣，而未能盡愛惡之道，蓋君子而未仁者也。</span>好人之所惡，惡人之所好，是謂拂人之性，菑必逮夫身。<span class="note">菑，古災字。夫，音扶。拂，逆也。好善而惡惡，人之性也；至於拂人之性，則不仁之甚者也。自秦誓至此，又皆以申言好惡公私之極，以明上文所引南山有臺、節南山之意。</span>是故君子有大道，必忠信以得之，驕泰以失之。<span class="note">君子，以位言之。道，謂居其位而修己治人之術。發己自盡爲忠，循物無違謂信。驕者矜高，泰者侈肆。此因上所引文王、康誥之意而言。章內三言得失，而語益加切，蓋至此而天理存亡之幾決矣。</span>生財有大道，生之者眾，食之者寡。爲之者疾，用之者舒，則財恒足矣。<span class="note">恒，胡登反。呂氏曰：「國無游民，則生者眾矣；朝無幸位，則食者寡矣；不奪農時，則爲之疾矣；量入爲出，則用之舒矣。」愚按：此因有土有財而言，以明足國之道在乎務本而節用，非必外本內末而後財可聚也。自此以至終篇，皆一意也。</span>仁者以財發身，不仁者以身發財。<span class="note">發，猶起也。仁者散財以得民，不仁者亡身以殖貨。</span>未有上好仁而下不好義者也，未有好義其事不終者也，未有府庫財非其財者也。<span class="note">上好仁以愛其下，則下好義以忠其上；所以事必有終，而府庫之財無悖出之患也。</span>孟獻子曰：「畜馬乘不察於雞豚，伐冰之家不畜牛羊，百乘之家不畜聚斂之臣。與其有聚斂之臣，寧有盜臣。」此謂國不以利爲利，以義爲利也。<span class="note">畜，許六反。乘、斂，並去聲。孟獻子，魯之賢大夫仲孫蔑也。畜馬乘，士初試爲大夫者也。伐冰之家，卿大夫以上，喪祭用冰者也。百乘之家，有采地者也。君子寧亡己之財，而不忍傷民之力；故寧有盜臣，而不畜聚斂之臣。此謂以下，釋獻子之言也。</span>長國家而務財用者，必自小人矣。彼爲善之，小人之使爲國家，菑害並至。雖有善者，亦無如之何矣！此謂國不以利爲利，以義爲利也。<span class="note">長，上聲。「彼爲善之」，此句上下，疑有闕文誤字。自，由也，言由小人導之也。此一節，深明以利爲利之害，而重言以結之，其丁寧之意切矣。</span></p>
<p class="comment" id="p22"><a class="gg-link" href="#p22" onclick="return changeColor(this);"></a>右傳之十章。釋治國平天下。<span class="note">此章之義，務在與民同好惡而不專其利，皆推廣絜矩之意也。能如是，則親賢樂利各得其所，而天下平矣。</span>凡傳十章：前四章統論綱領指趣，後六章細論條目功夫。其第五章乃明善之要，第六章乃誠身之本，在初學尤爲當務之急，讀者不可以其近而忽之也。</p>
</div>
</body>
</html>
