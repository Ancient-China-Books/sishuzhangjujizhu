<?xml version="1.0" encoding="utf-8" standalone="no"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<link href="../Styles/page_styles.css" rel="stylesheet" type="text/css"/>
<link href="../Styles/stylesheet.css" rel="stylesheet" type="text/css"/>
<title>四書章句集注-論語序說</title>
<meta content="width=device-width, initial-scale=1" name="viewport"/><script src="../Styles/main.js" type="text/javascript"></script></head>
<body>
<div id="text">
<h1>論語序說</h1><hr/>
<p class="origin" id="p0"><a class="gg-link" href="#p0" onclick="return changeColor(this);"></a>史記世家曰：「孔子名丘，字仲尼。其先宋人。父叔梁紇，母顏氏。以魯襄公二十二年，庚戌之歲，十一月庚子，生孔子於魯昌平鄉陬邑。爲兒嬉戲，常陳俎豆，設禮容。及長，爲委吏，料量平；<span class="note">委吏，本作季氏史。索隱云：「一本作委吏，與孟子合。」今從之。</span>爲司職吏，畜蕃息。<span class="note">職，見周禮牛人，讀爲樴，義與杙同，蓋系養犧牲之所。此官即孟子所謂乘田。</span>適周，問禮於老子，既反，而弟子益進。昭公二十五年甲申，孔子年三十五，而昭公奔齊，魯亂。於是適齊，爲高昭子家臣，以通乎景公。<span class="note">有聞韶、問政二事。</span>公欲封以尼溪之田，晏嬰不可，公惑之。<span class="note">有季孟吾老之語。</span>孔子遂行，反乎魯。定公元年壬辰，孔子年四十三，而季氏強僭，其臣陽虎作亂專政。故孔子不仕，而退修詩、書、禮、樂，弟子彌眾。九年庚子，孔子年五十一。公山不狃以費畔季氏，召，孔子欲往，而卒不行。<span class="note">有答子路東周語。</span>定公以孔子爲中都宰，一年，四方則之，遂爲司空，又爲大司寇。十年辛丑，相定公會齊侯於夾谷，齊人歸魯侵地。十二年癸卯，使仲由爲季氏宰，墮三都，收其甲兵。孟氏不肯墮成，圍之不克。十四年乙巳，孔子年五十六，攝行相事，誅少正卯，與聞國政。三月，魯國大治。齊人歸女樂以沮之，季桓子受之。郊又不致膰俎於大夫，孔子行。<span class="note">魯世家以此以上皆爲十二年事。</span>適衛，主於子路妻兄顏濁鄒家。孟子作顏讎由。適陳，過匡，匡人以爲陽虎而拘之。<span class="note">有顏淵後及文王既沒之語。</span>既解，還衛，主蘧伯玉家，見南子。有矢子路及未見好德之語。去適宋，司馬桓魋欲殺之。<span class="note">有天生德語及微服過宋事。</span>又去，適陳，主司城貞子家。居三歲而反於衛，靈公不能用。有三年有成之語。晉趙氏家臣佛肸以中牟畔，召孔子，孔子欲往，亦不果。<span class="note">有答子路堅白語及荷蕢過門事。</span>將西見趙簡子，至河而反，又主蘧伯玉家。靈公問陳，不對而行，復如陳。<span class="note">據論語則絕糧當在此時。</span>季桓子卒，遺言謂康子必召孔子，其臣止之，康子乃召冉求。<span class="note">史記以論語歸與之歎爲在此時，又以孟子所記歎辭爲主司城貞子時語，疑不然。蓋語孟所記，本皆此一時語，而所記有異同耳。</span>孔子如蔡及葉。<span class="note">有葉公問答子路不對、沮溺耦耕、荷筱丈人等事。史記云：「於是楚昭王使人聘孔子，孔子將往拜禮，而陳蔡大夫發徒圍之，故孔子絕糧於陳蔡之間。」有慍見及告子貢一貫之語。按是時陳蔡臣服於楚，若楚王來聘孔子，陳蔡大夫安敢圍之。且據論語，絕糧當在去衛如陳之時。</span>楚昭王將以書社地封孔子，令尹子西不可，乃止。<span class="note">史記云「書社地七百里」，恐無此理，時則有接輿之歌。</span>又反乎衛，時靈公已卒，衛君輒欲得孔子爲政。<span class="note">有魯衛兄弟及答子貢夷齊、子路正名之語。</span>而冉求爲季氏將，與齊戰有功，康子乃召孔子，而孔子歸魯，實哀公之十一年丁巳，而孔子年六十八矣。<span class="note">有對哀公及康子語。</span>然魯終不能用孔子，孔子亦不求仕，乃敘書傳禮記。<span class="note">有杞宋、損益、從周等語。刪詩正樂，有語大師及樂正之語。</span>序易彖、系、象、說卦、文言。<span class="note">有假我數年之語。</span>弟子蓋三千焉，身通六藝者七十二人。<span class="note">弟子顏回最賢，蚤死，後惟曾參得傳孔子之道。</span>十四年庚申，魯西狩獲麟，<span class="note">有莫我知之歎。</span>孔子作春秋。<span class="note">有知我罪我等語，論語請討陳恆事，亦在是年。</span>明年辛酉，子路死於衛。十六年壬戌、四月己丑，孔子卒，年七十三，葬魯城北泗上。弟子皆服心喪三年而去，惟子貢廬於塚上，凡六年，孔子生鯉，字伯魚，先卒。伯魚生急，字子思，作中庸。」<span class="note">子思學於曾子，而孟子受業子思之門人。</span></p>
<p class="origin" id="p1"><a class="gg-link" href="#p1" onclick="return changeColor(this);"></a>何氏曰：「魯論語二十篇。齊論語別有問王、知道，凡二十二篇，其二十篇中章句，頗多於魯論。古論出孔氏壁中，分堯曰下章子張問以爲一篇，有兩子張，凡二十一篇，篇次不與齊魯論同。」</p>
<p class="origin" id="p2"><a class="gg-link" href="#p2" onclick="return changeColor(this);"></a>程子曰：「論語之書，成於有子曾子之門人，故其書獨二子以子稱。」</p>
<p class="origin" id="p3"><a class="gg-link" href="#p3" onclick="return changeColor(this);"></a>程子曰：「讀論語：有讀了全然無事者；有讀了後其中得一兩句喜者；有讀了後知好之者；有讀了後直有不知手之舞之足之蹈之者。」</p>
<p class="origin" id="p4"><a class="gg-link" href="#p4" onclick="return changeColor(this);"></a>程子曰：「今人不會讀書。如讀論語，未讀時是此等人，讀了後又只是此等人，便是不曾讀。」</p>
<p class="origin" id="p5"><a class="gg-link" href="#p5" onclick="return changeColor(this);"></a>程子曰：「頤自十七八讀論語，當時已曉文義。讀之愈久，但覺意味深長。」</p>
</div>
</body>
</html>
